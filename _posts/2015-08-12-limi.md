---
layout: post
title:  "陈情表--- 西晋&middot;李密 "
excerpt: "" 
date:   2015-08-12
categories: jekyll update
--- 

臣密言：臣以险<ruby>衅<rt>xìn</rt></ruby>，<ruby>夙<rt>sù</rt></ruby>遭<ruby>闵<rt>mǐn</rt></ruby>凶。生孩六月，慈父见背。<ruby>行<rt>xíng</rt></ruby>年四岁，舅夺母志。祖母刘<ruby>悯<rt>mǐn</rt></ruby>臣孤弱，躬亲抚养。臣<ruby>少<rt>shào</rt></ruby>多疾病，九岁不行，零丁孤苦，至于成立。既无伯叔，终<ruby>鲜<rt>xiǎn</rt></ruby>兄弟；门衰<ruby>祚<rt>zuò</rt></ruby>薄，晚有儿息。外无<ruby>期<rt>jī</rt></ruby>功<ruby>强<rt>qiǎng</rt></ruby>近之亲，内无应门五尺之<ruby>僮<rt>tóng</rt></ruby>。<ruby>茕<rt>qióng</rt></ruby>茕<ruby>孑<rt>jié</rt></ruby>孑立，形影相吊。而刘夙<ruby>婴<rt>yīng</rt></ruby>疾病，常在床<ruby>蓐<rt>rù</rt></ruby>；臣侍汤药，未尝废离。  
<ruby>逮<rt>dài</rt></ruby>奉圣朝，沐浴清化。前太守臣<ruby>逵<rt>kuí</rt></ruby>察臣孝廉，后刺史臣荣举臣秀才。臣以供养无主，辞不赴命。诏书特下，拜臣郎中，寻蒙国恩，除臣<ruby>洗<rt>xiǎn</rt></ruby>马。<ruby>猥<rt>wěi</rt></ruby>以微贱，当侍东宫，非臣陨首所能上报。臣具以表闻，辞不就职。诏书切峻，责臣<ruby>逋<rt>bū</rt></ruby>慢。郡县逼迫，催臣上道；州司临门，急于星火。臣欲奉诏奔驰，则刘病日<ruby>笃<rt>dǔ</rt></ruby>；欲苟顺私情，则告诉不许：臣之进退，实为狼狈。  
伏惟圣朝以孝治天下，凡在故老，犹蒙<ruby>矜<rt>jīn</rt></ruby>育，况臣孤苦，特为尤甚。且臣少仕伪朝，历职郎署，本图<ruby>宦<rt>huàn</rt></ruby>达，不矜名节。今臣亡国贱俘，至微至陋。过蒙拔<ruby>擢<rt>zhuó</rt></ruby>，宠命优<ruby>渥<rt>wò</rt></ruby>，岂敢盘<ruby>桓<rt>huán</rt></ruby>，有所希<ruby>冀<rt>jì</rt></ruby>！但以刘日薄西山，气息奄奄，人命危浅，朝不虑夕。臣无祖母，无以至今日；祖母无臣，无以终余年。母孙二人，<ruby>更<rt>gēng</rt></ruby>相为命。是以区区不能废远。  
臣密今年四十<ruby>有<rt>yòu</rt></ruby>四，祖母今年九十<ruby>有<rt>yòu</rt></ruby>六，是臣尽节于陛下之日长，报刘之日短也。乌鸟私情，愿乞终养。臣之辛苦，非独蜀之人士及二州牧伯所见明知，皇天后土,实所共鉴。愿陛下矜悯愚诚，听臣微志，庶刘侥幸，卒保余年。臣生当陨首，死当结草。臣不<ruby>胜<rt>shēng</rt></ruby>犬马怖惧之情，谨拜表以闻。



  

